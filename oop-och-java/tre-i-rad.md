---
layout: default
title: "Spelprojekt 1: Tre-i-rad"
---


Spelprojekt 1: Tre-i-rad
========================

Uppgift
-------

Skapa ett text-baserat Tre-i-rad-spel i Java som spelas av två mänskliga spelare i terminalen/kommandotolken. Varje spelare turas om att ange var i ett 3x3-rutnät spelaren önskar placera X (eller O). När en spelare har tre X (eller O) i rad horisontellt, vertikalt eller diagonalt meddelar spelet vem som vann. Har ingen spelare tre i rad när inga tomma rutor längre kvarstår slutar spelet oavgjort. Efter att ett spel är klart börjar spelet om med ett nytt tomt rutnät.

Exempel
-------

```
 X | O |  
---+---+---
   | O |
---+---+---
   |   | X 

Spelare X, vilken ruta (1-9)?
> 8

 X | O |  
---+---+---
   | O |
---+---+---
   | X | X 

Spelare O, vilken ruta (1-9)?   
>
```

Frivilligt
----------
* Du väljer själv om du för spelaren vill representera rutorna i rutnätet med siffror (1--9) eller koordinater (a1, a2, a3, b1, b2 o.s.v.) eller på annat motiverat sätt. 
* Spelplanen behöver inte se ut som i exemplet ovan utan du väljer själv hur spelplanen ska se ut i terminalen/kommandotolken. Du ska kunna motivera hur designen av din spelplan antingen gjort det enklare för dig att skriva kod eller lättare för spelaren att ta till sig spelet.


Krav
----

För **godkänt** ska spelet minst uppfylla följande krav:

* Spelet ska vara spelbart mellan två människor som turas om att ge indata till terminalen/kommandotolken där spelet visas med text-baserad grafik.
* Spelet ska kontrollera och meddela vilken spelare som vunnit eller om spelet slutat oavgjort
* Spelet ska vid varje drag kontrollera att indata motsvarar en tom ruta i rutnätet
* När en spelare vunnit börjar spelet om från början

Dessutom ska koden vara strukturerad och du ska visa på att du förstår och kan använda dig av variabler, strängar, tal, villkorssatser, repetitionssatser, funktioner och vektorer i Java. Onödig kodupprepning ska i största mån undvikas. 

För betyget **väl godkänt** ska spelet, utöver kraven för godkänt, minst uppfylla nedan två krav

* Spelet ska fråga om spelarnas namn och vid varje drag skriva ut vems tur det är
* Spelet ska räkna hur många vinster varje spelare har

samt minst ett av följande krav

* Spelet ska ha stöd för att spela mot datorspelare som slumpar fram sina drag
* Spelet ska vara flexibelt så att det enkelt går att ändra i koden eller med indata hur många rutor spelplanen är 

Dessutom ska koden vara strukturerad och tydligt följa en etablerad stilguide. Du visar på att du förstår och hanterar grundläggande programmering i Java samt kan redogöra och argumentera för att din kod är av hög kvalitet. 
 

Redovisning
-----------

Preliminärt ska du vara redo att redovisa din lösning till torsdag 24 september.
